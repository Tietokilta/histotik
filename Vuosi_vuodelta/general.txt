
<p>
Vuosi 2005 alkoi killassa ehkä tavallistakin kiireisempänä. Pahasti
vaiheessa olleet vuosijuhlajärjestelyt ja käyntiin polkaistut uudet
projektit veivät lähes kaiken hallituksen ajan alkuvuoden ajan. Kevään
aikana toiminta vakiintui, ja myös pitkiä projekteja saatiin
päätökseen.
</p>

<p>
Killan kahdennettakymmenettä vuosijuhlaa vietettiin 4.3.2005 Hotelli
Matinlahdessa. Järjestäjät tekivät viime metreillä hyvää työtä, ja
juhla onnistui jälleen kerran loistavasti keräten osallistujilta lähes
yksinomaan positiivista palautetta. Myös juhlapuhujaksi saatu
kansanedustaja Jyrki J.J. Kasvi viihtyi teekkariseurassa jatkoille
asti. Pro-TiK -merkeillä palkittiin tällä kertaa kolme nykyistä tai
entistä kiltalaista: Johannes Heinonen, Lauri Näreneva ja Kirsi
Pelto-Aho.
</p>

<p>
Killan vuosikokous päätti jättää kiltahuoneen lehtitilauksista
päättämisen pöydälle kokoukselle varatun ajan loppuessa auttamatta
kesken. Lehtitilauksista saatiin päätettyä maaliskuussa vuoden
ensimmäisessä ylimääräisessä kiltakokouksessa.
</p>

<p>
Maaliskuun puolivälissä kilta sai vieraakseen sankan joukon muiden
tietoteekkarikiltojen edustajia ympäri Suomen. Oli jälleen viiden
vuoden tauon jälkeen aika järjestää Titeenien Taistot Otaniemen
sotatantereilla. Taistot vietiin läpi hyvässä hengessä, viimeisen ja
kunniakkaimman lajin ollessa itseoikeutetusti Otaniemipeli. Pelin
jälkeen sotakirves haudattiin ja rauha julistettiin asianmukaisin
menoin taistot päättäneissä Smökki-bileissä.
</p>

<p>
Kotimaan Pitkälle excursiolle startattiin vuoden tauon jälkeen
huhtikuun alussa. Vierailukohteina olivat tällä kertaa Jyväskylä, Oulu
ja Vaasa. Viralliset edustustilaisuudet vedettiin läpi tyylillä, ja
isännätkin tapasivat mielellään ulkopaikkakuntalaisia vieraita. Perin
normaaliin tapaan excun vapaammalla ajalla sattui ja tapahtui enemmän
kuin hitaammat ehtivät laskea, ja matkan aikana syntyi jälleen kerran
monta legendaarista excutarinaa jälkipolville kerrottavaksi.
</p>

<p>
Wappuna järjestettiin phuksintappo yhteistyössä Automaatio- ja
systeemitekniikan killan kanssa. Tapahtuma veti paikalle harmillisen
vähän phukseja, ja järjestäjistä olisikin riittänyt jokaiselle
phuksille oma henkilökohtainen opas. Tämä oli luonnollisesti pieni
pettymys järjestäneelle osapuolelle, jonka vaatimaton ja täysin
puolueeton mielipide oli: Parhaiten järjestetty phuksintappo killan
historiassa!
</p>

<p>
Yhteistyö naapurikillan kanssa toimi kuitenkin hyvin, ja sitä
tultaneen jatkamaan tulevaisuudessa mahdollisesti järjestettävinä
wappuina.
</p>

<p>
Kesällä aloitettiin vuoden suurimman yksittäisen projektin,
kiltahuoneen uudistamisen, käytännön työt. Innostunut ja asialleen
omistautunut talkooväki teki hienoa työtä, ja kiltis saatiin kuin
saatiinkin säädylliseen kuntoon ennen takarajaksi asetettua phuksien
tuloa. Kesästä asti kiltahuonetta on koristanut mm. seinälle maalattu
jättimäinen killan virallinen logo.
</p>

<p>
Syksyn aikana kiltahuoneelle saatiin vielä runsaasti uutta kalustoa,
ja projekti vietiin kunnialliseen päätökseen. Lopputulokseen oltiin
tyytyväisiä, ja nykyisellään kiltahuone palvelee jäsenistöä vielä
entistäkin paremmin.
</p>

<p>
Myös vuosia hartaasti synnytetyt killan uudet WWW-sivut saatiin
valmiiksi kesän aikana. Uudet sivut julkistettiin tietokilta.fi
-domainin alla juuri ennen phuksien tuloa syyskuun ensimmäisenä
päivänä. Sivuston päivittämistä jatkettiin vuoden loppuun, ja niille
toteutettiin myös varsin toimivaksi osoittautunut sähköinen
tenttiarkisto.
</p>

<p>
Phuksien tulo avasi killan varsinaisen syyskauden perinteisin
menoin. Vuoden 2005 phuksipolvi oli ensimmänen uuden tutkintorakenteen
mukaan opintonsa aloittanut. Muutokset opetusohjelmaan, kurssien
korvaavuudet ja monet muut suuremmat ja pienemmät asiat puhuttivat
myös vanhempia tieteenharjoittajia koko syksyn. Vain aika näyttää
miten uusi järjestelmä lopulta toimii, ja miten siirtymäkaiden
ongelmista selvitään.
</p>

<p>
Lenskin Excu starttasi matkaan varhain lokakuun ensimmäisen päivän
aamuna. Tällä kertaa excuväki majoittui muutaman vuoden jälkeen
Hotelli Moskovassa, eikä seuraavallekaan vuodelle saatu
porttikieltoa. Hyvä näin, hotelli oli tasoltaan ja sijainniltaan
huomattavasti paria edellistä parempi. Excun järjestettyyn ohjelmaan
uutuutena lisättiin jokiristely Nevalla, käytiin vanhaan malliin ja
Eremitaasissa, innokkaimmat parissa muussakin museossa.
</p>

<p>
Menoa ja meininkiä ei exculta puuttunut, mutta kuin ihmeen kautta
kaikki matkaan lähteneet tulivat kuin tulivatkin hengissä ja ehjinä
takaisin. Tämä siitäkin huolimatta, että eräskin taksikuski vauhditti
kyydistä käytyjä hintaneuvotteluja takakontista löytyneellä ilkeän
näköisellä kirveellä...
</p>

<p>
Lokakuussa otettiin uusikäyttöön parin vuoden takainen runsaasti
suosiota kerännyt tapahtuman inttiteema. Tällä kertaa vuorossa oli
Tietokillan historian ensimmäiset inttisitsit Otakaari 20:n
sotilaskodissa. Sitsit olivat ehdoton taiteellinen menestys, ja väki
jaksoi hymyillä niin hauskalle teemalle kuin toisilleenkin
pikkutunneille asti.
</p>

<p>
Marraskuussa järjestettiin suuret 20-vuotisjuhlavuoden avajaissitsit
Smökissä. Sitsien kokkareilla julkistettiin juhlavuoden
kangasmerkkikilpailun voittanut toteutus ja palkittiin kaikki
kilpailuun osallistuneet työt.
</p>

<p>
Sitsien jälkeen ohjelmassa olivat vielä vaalikokous, phuksien omat
Cänniballs-bileet ja vuoden päättäneet TiKkujoulut.
</p>

<p>
Ansaitulle joululomille pian parikymppinen kilta jäi työntäyteisen ja
teekkarihenkisen vuoden jälkeen väsyneenä, mutta sitäkin
onnellisempana.
</p>
